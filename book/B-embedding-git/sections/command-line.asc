=== Git з командного рядка

Один з варіантів -- породити оболонку (shell) та використати версію Git для командного рядка для виконання завдань.
Перевагою цього підходу є канонічність та підтримка всіх можливостей Git.
Також це досить легко зробити, оскільки більшість середовищ виконання має досить просту можливість для виклику процесу з аргументами командного рядка.
Тим не менш, цей підхід має певні недоліки.

Одним з них є те, що весь результат роботи є звичайним текстом.
Це означає, що вам доведеться аналізувати результат роботи команд (що може змінюватись з часом) для отримання прогресу виконання та інформації про результат, що може бути неефективним та схильним до помилок.

Іншим є відсутність відновлення після помилок.
Якщо репозиторій якимось чином пошкоджено, або користувач вказав погано сформоване значення конфігурації, то Git просто відмовиться від виконання багатьох операцій.

Ще одним недоліком є управління процесом.
Git вимагає від вас управління середовищем оболонки в окремому процесі, що може викликати небажані труднощі.
Спроба координувати багато таких процесів (особливо під час можливого доступу до одного репозиторія з різних процесів) може бути доволі складним завданням.
